Vedtægt

for

Foreningen af Danske Open Source Leverandører

(Open Source Netværket)

som vedtaget den...

## 1. NAVN, HJEMSTED OG FORMÅL

Foreningens navn er Foreningen af Danske Open Source Leverandører, og hjemstedet er København.

Foreningens adresse er: dkosl.dk

Foreningen har til formål at medvirke til at skabe et marked for digitale løsninger, der er baseret på open source-principper og -kode for derigennem at øge den digitale suverænitet.

Foreningen skal med samme formål deltage i internationale netværk og sammenhænge, herunder APELL (Association Professionnelle Européenne du Logiciel Libre) eller: European Open Source Software Business Association, der er paraplyorganisationen for de nationale open source-foreninger i Europa.

Definitionen af open source software refererer til The Open Source Definition, således som denne til enhver tid formuleres af Open Source Initiative (OSI).


## 2. MEDLEMSFORHOLD  
Som medlem kan optages virksomheder og organisationer, der leverer open source software relaterede produkter eller ydelser, og som ønsker at arbejde aktivt til fremme af foreningens formål, herunder:

- leverandører og udbydere af open source software løsninger, herunder også SaaS- og cloud-løsninger
- open source software systemintegratorer
- open source software konsulenter, herunder revisorer og advokater,
- leverandører af support og videreudvikling til open source software

Som medlemmer kan alene optages virksomheder og organisationer, som kan dokumentere over for bestyrelsen, at disse har en omsætning, der vedrører leverance af open source-løsninger, eller at virksomheden/organisationen arbejder for at fremme open source som forretningsmodel. En hensigtserklæring om open source-leverancer er ikke tilstrækkeligt til at opnå medlemskab.

Bestyrelsen træffer beslutning om optagelse af medlemmer i enighed. Er et bestyrelsesmedlem imod optagelse af et medlem, sker optagelsen ikke. Afvisning af medlemskab kan bringes op af den afviste virksomhed på næstkommende ordinære generalforsamling.  

#### Udmeldelse og eksklusion  

Udmeldelse finder sted skriftligt til foreningens sekretariat senest med 3 mdr. varsel til regnskabsårets udgang.

Bestyrelsen kan beslutte at ekskludere et medlem, der ikke opfylder de af medlemskabet flydende forpligtelser, eller som handler til skade for foreningen. Medlemmer, der (trods påkrav) ikke betaler forfaldent kontingent, slettes dog uden videre fra det pågældende regnskabsårs udløb. Eksklusion eller sletning på grund af kontingentrestance fritager ikke for kontingentforpligtelsen for det regnskabsår, i hvilket udelukkelsen finder sted.

Ekskluderede medlemmer kan kræve beslutningen prøvet på næstkommende generalforsamling

#### Indtægter

Kontingentet fastsættes for hvert regnskabsår af generalforsamlingen på baggrund af forslag fra bestyrelsen og indbetales til foreningen senest ved udgangen af januar, det år kontingentet gælder for. Generalforsamlingen kan beslutte et differentieret kontingent. Foreningen kan desuden have andre indtægter blandt andet i form af gebyr for deltagelse i arrangementer afholdt af foreningen.

#### Medlemsrettigheder og -pligter  

Medlemmerne er forpligtet til at overholde foreningens vedtægter og leve op til dens formålsbestemmelse og er berettiget til gennem deltagelse på generalforsamlingen og i udvalgsarbejde at have forholdsmæssig indflydelse på foreningens arbejde.

#### Medlemsdata

Medlemsdata behandles i henhold til GDPR, og data slettes med udmeldelse.

## 3. BESTYRELSEN  

#### Opgave og valg af bestyrelse suppleanter og kasserer

Foreningens daglige ledelse varetages af en bestyrelse på mindst 3 og højst 5 medlemmer valgt på generalforsamlingen for 2 år ad gangen. Derudover har generalforsamlingen mulighed for at vælge op til 2 suppleanter, der vælges som hhv. 1. og 2. suppleant. 

Generalforsamlingen udpeger formanden samt en kasserer, der ikke må være samme person. Kassereren kan være medlem af bestyrelsen. Dette er ikke et krav og besluttes af generalforsamlingen. 

Bestyrelsen konstituerer umiddelbart efter generalforsamlingen sig selv med næstformand og sekretær. Sekretæren fungerer som referent på bestyrelsesmøderne, medmindre andet besluttes på det pågældende møde. 

Generalforsamlingen kan beslutte at udpege en revisor, der reviderer foreningens regnskab. Foreningens begrænsede økonomi taget i betragtning er dette ikke et krav. 

For at sikre kontinuitet i bestyrelsesarbejdet vil der fra og med foreningens 3. ordinære generalforsamling alene være halvdelen af bestyrelsesmedlemmerne på valg efter indstilling fra bestyrelsen. Genvalg kan finde sted.

Afgår et bestyrelsesmedlem i utide, tiltræder en af de to suppleanter indtil den førstkommende ordinære generalforsamling. 

Bestyrelsen varetager foreningens tarv udadtil og indadtil. Det påhviler herunder bestyrelsen at føre tilsyn med de i foreningen ansatte personers virksomhed.

#### Bestyrelsesarbejdet  

Bestyrelsen fastsætter selv sin forretningsorden. Bestyrelsesmøde afholdes, når formanden finder det fornødent, eller 2 bestyrelsesmedlemmer kræver det. Som udgangspunkt afholdes der et bestyrelsesmøde en gang i kvartalet.

Indkaldelse finder sted skriftligt med angivelse af dagsorden og med minimum 14 dages varsel, medmindre samtlige bestyrelsesmedlemmer skriftligt tilkendegiver deres accept af en kortere tidsfrist.

Over bestyrelsesmøderne føres beslutningsreferat, som underskrives af formanden eller næstformanden og referenten.

Bestyrelsen varetager foreningens daglige ledelse. Bestyrelsen træffer beslutning ved simpel stemmeflerhed, men er kun beslutningsdygtig, når halvdelen af de valgte bestyrelsesmedlemmer er repræsenteret og mindst enten formand eller næstformand. Ved stemmelighed er formandens eller den fungerende formands stemme udslagsgivende.

Deltager et bestyrelsesmedlem i konferencer, arrangementer og tilsvarende i ind- og udland, sker det som udgangspunkt for egen regning, ligesom der heller ikke er vederlag, diæter, kørselsgodtgørelse og lignende.

## 4. GENERALFORSAMLINGEN  

Foreningens øverste myndighed er generalforsamlingen, der alene træffer afgørelse om de forhold, der i henhold til nærværende vedtægter udtrykkeligt er henlagt under den.

#### Tidspunkt og indkaldelse

Ordinær generalforsamling afholdes én gang årligt i tiden 1. januar til 28. februar.

Ekstraordinær generalforsamling kan indkaldes af bestyrelsen efter behov og skal indkaldes, når mindst 1/4 af foreningens medlemmer skriftligt fremsætter krav herom med angivelse af grund. I sidstnævnte tilfælde skal generalforsamlingen afholdes senest 6 uger efter modtagelsen af begæringen herom.

Indkaldelse med angivelse af dagsorden skal finde sted med 4 ugers varsel enten via foreningens hjemmeside eller via skrivelse (email) til de enkelte medlemmer. Med indkaldelsen til den ordinære generalforsamling skal endvidere følge foreningens regnskab.

#### Mødeberettigede  

Mødeberettigede på generalforsamlingen er alle medlemmer, der ved skriftlig tilmelding til foreningens sekretariat senest 1 uge inden mødet tilmelder sig dette.

#### Stemmeberettigede  

Stemmeberettigede på generalforsamlingen er alle repræsenterede medlemmer.

#### Gennemførelsen  

Forhandlingerne på generalforsamlingen ledes af en dirigent, der vælges af forsamlingen, og som ikke må være medlem af bestyrelsen.

På den ordinære generalforsamling aflægger bestyrelsen beretning om foreningens virksomhed. Endvidere fremlægges regnskabet for det forløbne regnskabsår til godkendelse, ligesom der vælges bestyrelse og en kasserer.

Forslag fra medlemmer kan indsendes skriftligt til bestyrelsen senest 14 dage før generalforsamlingen. Såfremt bestyrelsen træffer beslutning om, at indkomne forslag fra medlemmer skal fremmes til afstemning på generalforsamlingen, udsendes de til medlemmerne senest 7 dage inden generalforsamlingen. Der kan kun træffes beslutning om forhold, der er optaget på dagsordenen, eller som er indkommet som anført.

Generalforsamlingens beslutninger træffes ved simpel stemmeflerhed, medmindre andet følger af nærværende vedtægt. Hvert medlem har én stemme.

Afstemninger skal finde sted skriftligt, såfremt blot ét af de tilstedeværende medlemmer ønsker det. Der kan stemmes ved fuldmagt, dog således at fuldmagt kun kan gives til et andet medlem, og således at hvert fremmødt medlem kun kan medbringe én fuldmagt.

## 5. REGNSKAB OG FORMUE

Foreningens regnskabs- og kontingentår følger kalenderåret.

Regnskabet skal før den ordinære generalforsamling være gennemgået af den af bestyrelsen udpegede kasserer. 

Kassereren opkræver foreningens indtægter og sikrer, at foreningens midler bliver indsat på en foreningsbankkonto.

I økonomiske dispositioner kræves kasserer og ét bestyrelsesmedlem, hvoraf mindst én er formand eller næstformand.

Kassereren fører regnskab over samtlige indtægter og udgifter i en sådan form, at foreningens øjeblikkelige økonomiske stilling altid kan aflæses heri. Kassereren udarbejder foreningens årsregnskab.

Foreningen må ikke engagere sig økonomisk ud over, hvad foreningens formue er på det pågældende tidspunkt.

## 6. TEGNING OG HÆFTELSE  

Foreningens medlemmer hæfter ikke for Foreningens drift og projekter og får ved Foreningens ophør ikke del i resterende aktiver og/eller overskud.

## 7. VEDTÆGTSÆNDRINGER  

Bestyrelsen stiller forslag om vedtægtsændringer. Til ændring af nærværende vedtægt, herunder fusion med andre foreninger, kræves vedtagelse på en generalforsamling med 2/3 af de afgivne stemmer.

Medlemmerne har ret til at stille forslag om vedtægtsændringer, hvis der er opbakning fra minimum en tredjedel af foreningens medlemmer.

## 8. OPLØSNING  

Bestyrelsen stiller forslag om foreningens opløsning. For opløsning kræves vedtagelse på en generalforsamling med ¾ af de fremmødte medlemmer. Opnås denne majoritet ikke, er bestyrelsen berettiget til at indkalde en ny generalforsamling, på hvilken opløsningen kan vedtages med 2/3 majoritet blandt de fremmødte medlemmer.

Ved foreningens opløsning fordeles foreningens formue blandt almennyttige aktiviteter i overensstemmelse med foreningens formål.

## 9. TVISTIGHEDER  

Vedtægterne er undergivet dansk ret.

Enhver tvist, som måtte opstå i forbindelse med disse vedtægter – herunder tvister om forståelsen eller opfyldelsen heraf – skal søges løst ved mediation.

Såfremt tvisten ikke er løst senest 60 dage efter, at anmodning om mediation er fremsendt til den anden part, kan sagen herefter indbringes til endelig afgørelse ved domstolene.
